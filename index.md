---
layout: default
title: Filosofie
context: index.html
---
# Filosofie
Zet mensen met eenzelfde passie bij elkaar en er ontstaat iets moois. Vanuit die gedachte is IHomer ontstaan en gegroeid. Wij zijn, wat wij zelf noemen, een “vrijplaats” waar software engineers samen kunnen werken aan projecten waar zij en onze opdrachtgevers trots op kunnen zijn.  Wij zijn een organisatie die niet bang is dingen "anders" te doen. Niet als doel, maar wel vanuit de overtuiging dat de traditionele manier van werken niet meer past in deze tijd.

Wij geloven in de kracht van vrije wil en de ambities van vakmensen om goed werk af te leveren. Wij zijn ervan overtuigd dat mensen met passie voor hun werk geen aansturing willen en ook niet nodig hebben. Wij vinden de menselijke maat in alles wat wij doen belangrijk. Wij geloven niet in contracten maar in het het opbouwen van hechte relaties gebaseerd op vertrouwen.

## Willen
Wij doen dingen omdat wij dat willen. Willen geeft energie. Mensen die iets willen steken daar maximaal tijd en energie in om een zo goed mogelijk resultaat te halen. Willen daagt mensen uit om beter te worden en initatief te nemen. Mensen die de hele dag dingen doen hebben die zij willen doen blijven energiek en enthousiast.

Er zijn twee redenen waarom mensen iets willen doen. Ten eerste omdat zij aan de activiteit plezier ontlenen. Ten tweede omdat zij een resultaat willen bereiken. Die tweede vorm van willen is tijdelijk en kan alleen bestendigd worden als mensen ook plezier aan de activiteit gaan beleven. Wij ontlenen ons plezier aan het ontwikkelen van software en accepteren bij uitzondering de tweede vorm alleen indien daarmee het team geholpen wordt. Dat brengt ons gelijk op de volgende kernwaarde, te weten 'Samen'.

## Samen
Breng professionals met eenzelfde passie bij elkaar en er ontstaat iets moois. Iets wat de wereld beter maakt, wat waarde heeft voor onze opdrachtgevers en iets waar wij als professionals trots op mogen zijn.

Wij hebben er bewust voor gekozen de vertrouwensband van loondienst met elkaar aan te gaan. Wij geloven nu eenmaal dat als wij iets echt als team willen opbouwen er geen discussie mag zijn over geld en inkomsten. Geld wat wij samen verdienen geven wij ook samen uit.

Samen zorgt ervoor dat wij geen managers hebben. Wij werken nu eenmaal met elkaar en niet voor elkaar. Samen houdt ook in dat de mens zich inzet voor het team en het team zich inzet voor de mens. Een voor allen, allen voor een. Echt samen betekend elkaars sterke en zwakke punten kennen. Echt samen kan derhalve ook maar met een beperkt aantal mensen. Dat gezegd hebbende brengt het ons bij de volgende kernwaarde, te weten 'Simpel'.

## Simpel
Wij hebben een hekel aan complexiteit. Als zaken complex zijn is er niet voldoende over nagedacht. Zaken waar niet voldoende over nagedacht is gaan fout en wij willen graag dingen goed doen. Zo zijn grote organisaties al gauw complex. Wij hebben er dan ook voor gekozen om ons op te delen in kleine teams van maximaal een mens of 12. Deze teams kunnen natuurlijk volledig zelfstandig werken.

Software moet ook simpel en toegankelijk zijn. Onder druk worden vaak complexe oplossingen bedacht en geïmplementeerd, terwijl met iets meer rust en nadenken er een elegante en simpele oplossing mogelijk is. In ons proces hebben wij veel momenten ingebouwd om uit de waan van de dag te stappen om met elkaar te beoordelen of wat wij aan het doen zijn eenvoudiger en daarmee beter kan.

